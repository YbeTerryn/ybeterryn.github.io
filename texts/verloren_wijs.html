<h1>Over de verloren wijs van het lijdend onderwerp</h1>

<p>
    Een moord. Bloedspetters in het rond, een kogel door de kop of een mes in de rug. 
    Kortom Hollywoodtaferelen, dingen die we als simpele Vlaming daar ook liever houden. 
    Hier verliest een veertienjarig meisje, verkracht en tot zelfmoord gedreven, het in 
    populariteitscijfers van een zielige oude rokkenjager die zijn hoogste koekentroef 
    eigenlijk al lang had gespeeld. Moord en misdaad, we doen liever alsof ze er niet zijn. 
    We wijzen daarvoor naar Amerika, waar alles dubbel zo erg is, daar vermoorden ze zelfs 
    moordenaars. Zolang Dutroux en ander Waals gespuis achter tralies blijven is de 
    Vlaming content.
</p>

<p>
    Laten we ons dus niet verder bezighouden met zo'n futiliteiten als geweld en agressie. 
    Wij, als West-Europeanen, hollen de pretentie achterna en hebben het over abstracte 
    moorden, zoals de moord op God met Nietzsche als kroongetuige. Ikzelf zal nu de 
    pretentie gewoon voorbijsteken en het hebben over 'De moord op de Nederlandse taal'. 
    Van alle aanslagen op het Europese vasteland zijn die van de Engelsen het zwaarst. 
    Zelfs de Fransen verzinnen geen nieuw woord meer voor 'chat' en als zelf de Fransen het 
    opgeven dan kunnen we het echt wel schudden, zo leert de Tweede Wereldoorlog. De 
    taalpurist voelt het mes dieper snijden wanneer zelf het vernieuwingscongres van de 
    christendemocraten opnieuw een Engelse titel draagt, een hopeloze poging van een 
    stervende partij om hip te zijn.
</p>

<p>
    Dat is het natuurlijk, het Nederlands is niet hip meer. Het woord hip is zelfs niet hip 
    meer. Dingen zijn cool tegenwoordig. Koud, zoals die taalpurist die na een week met een 
    mes in de rug zal teruggevonden worden. We zijn de voeling kwijt. Begin 14de eeuw 
    antwoordden we op de Franse avances met een goeiendag, nu proberen we de Walen 
    hopeloos salut te zeggen.
</p>

<p>
    Toen Gerard Vermeersch vorige editie stikte in de taalfouten kon ik mijn lach niet 
    onderdrukken. De ironie werd me te veel, want als men er even over nadenkt, is het 
    Vlaams op zich een taalfout. Maar Gerard ligt daar nu wel effectief te stikken en het doet 
    me toch pijn. Ik wil dat zootje ongeregeld uit zijn keel verwijderen. Wat hij nodig heeft, is 
    wat vloeiend, verhelderend Nederlands, maar ik heb alleen Verkavelingsvlaams te 
    bieden.
</p>

<p>
    Dus vlucht ik naar Nederland, waar de mensen nog klappen met hun handen en niet 
    met hun bek. Ik vlucht weg van de inquisitie en probeer te ontsnappen aan mijn 
    vervlaamst Nederlands en op zijn beurt weer verengelst Vlaams. Eenmaal aangekomen 
    merk ik dat zelfs Nederland zwicht onder het strenge Engelse regime. Het achterhuis 
    van Anne Frank noemen ze tegenwoordig een <em>tiny house</em>. En uit pure wanhoop doe ik 
    het ondenkbare. Ik collaboreer met een Duitse Amerikaan genaamd Henry Heimlich. In 
    zijn greep krijg ik die onregelmatigheden er eindelijk uit.
</p>

<p>
    En dan plots zorgt een volta voor spanning. Gerard neemt me mee naar zijn wereld. We 
    wandelen samen door het taalparadijs. Achter mij sprint een luipaard, naast Gerard rust 
    een lui paard. Er vliegen tien vogels in de lucht en we hebben er elk nog één achter de 
    hand. Ik construeer het pad voor me, tot ik plots merk dat hij niet meer mee is. Ik kijk om 
    en dan weet ik het, dit is het afscheid. Achter hem staat zijn huis waar hij negen 
    maanden aan gewerkt heeft, maar ik moet verder, mijn eigen eigenaardig huis 
    construeren, waar een Engelse airco en een Franse fauteuil ook deel uitmaken van het 
    interieur. Een vreedzame ontsnappingspoging aan de wrede realiteit. Een afgewerkte 
    toren van Babel. Een droom.
</p>
