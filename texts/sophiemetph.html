<p>Sophie met PH</p>
<p>Misschien is het de vastberadenheid van zijn stem. De vraag die er als een mededeling uitgerold was. Misschien is het zijn ontwikkelende baard, die hij stoer laat groeien, al heeft het iets weg van een half afgevreten steppe, met vlekken en kale gebieden. Misschien is het de groene coltrui, die volledige uit de mode is, maar hem toch staat. Misschien zijn het gewoon zijn doordringende ogen. Donkerblauw, een sterk contrast met zijn naar achter getrokken bruine haren.<br>
Haar hart klopt harder wanneer hij haar hand neemt.<br>
De aanraking van zijn huid. Een mengelmoes van kinderlijke zachtheid en beginnende ruwheid. Ze heeft gevoel te kunnen zweven en even vergeet ze het gevaar dat thuis op haar ligt te wachten.</p>
<p>Marie, de vijfde van haar zes zussen, had het plan voorgelegd. Zij zou haar ’s nachts wekken om zich daarna naar de keuken te begeven, zogezegd om een glas water. Marie zou er enig kabaal maken tot vader van frustratie uit zijn bed zou kruipen. Terwijl vader haar zus met een slaperig hoofd zou uitschelden, kon ze ongestoord langs de voordeur wegglippen.<br>
‘Wil je dat echt voor me doen?’, had ze gevraagd.<br>
‘Je moet er niet mee inzitten’, verzekerde haar zus, ‘Machteld deed hetzelfde voor mij’<br>
‘Maar zal papa niet...’<br>
Marie onderbrak haar door een vinger op haar lippen te leggen: ‘Als je ouder bent doet het minder pijn’</p>
<p>Hoe ze precies weer thuis zou geraken, had ze niet uitgedokterd. Dat maakte ook niets uit, nu zij naast die jongen wandelt, het zou niemand in haar positie hebben uitgemaakt. Thuiskomen neem je erbij. De tirade, de namiddag op je knieën schrobben. De rietstok waarvan de huid bloedrood wordt. Dat alles neem je erbij ten huize Loosveldt. Niemand kan raden met welk humeur vader opstaan zal, welke stommiteit zijn woede zal ontketenen. Het kan dan evengoed voor een avond plezier zijn, redeneert zijn jongste dochter, zoals al haar zussen voor haar.</p>
<p>Ze denkt aan alles wat ze deze avond al had gedaan: gedronken, gedanst, met jongens gepraat. Rode jongens, verwijfde en ongemanierde schepsels zoals vader ze bestempelt. Jongens met een oorbel en sterk ruikende planten die ze even buiten de fuiftent oproken. Ze heeft zelfs een topje aangedaan, zo eentje waarin borsten mooi tegen elkaar worden gedrukt, zo eentje dat de jongens wat langer doet kijken, weet ze van de verhalen van haar vriendinnen. Maanden lag het vel textiel achter de kleerkast verstopt. Ze had zelfs het stof ervan moeten kloppen. Anderhalf uur geleden. Toen ze net op de fuif was toegekomen, begaf ze zich regelrecht naar de toiletten om zichzelf er voor het eerst in volledige outfit te bewonderen. De enige spiegel in huis hangt namelijk in de badkamer. Persoonlijke spiegels zijn ten strengste verboden. ‘Dat zorgt alleen maar voor ijdelheid’, zegt vader, ‘daarbij maquilleren dat is iets voor de hoeren’. Het was een van zijn typische uitspraken. Een uitspraak die ze al moest aanhoren nog lang voor ze de betekenis van het woord hoer kende.</p>
<p>Ook denkt ze aan alles wat de avond nog zou kunnen gebeuren. Visioenen als hout voor het vuur dat in haar brandt. Die jongen en zijn bruine haren doen haar dingen op bepaalde plaatsen voelen. Plaatsen die niet te benoemen zijn. En dat enkel en alleen nog maar door die stevige hand waarmee hij haar nog steeds vast heeft.<br>
‘Zullen we hier even neerliggen’, vraagt hij, wederom is het eerder een mededeling. De helling van een weiland. Het gras is er zacht en wak. Hij laat die handen van hem door haar haren glijden. Ze bloost.</p>
<p>Over jongens en wat ze konden bieden had ze enkel gelezen in boeken. Televisie was buiten het verplicht uurtje nieuws, verboden. Het was een geluk dat vader lezen als een klassieke, edele bezigheid zag. Het was nog een groter geluk dat hij zelf amper boeken opensloeg. Zolang het geen duidelijk obscene titel had, raakte het zonder moeite voorbij de strenge censuur. De eerste keer dat ze erover las, over man en vrouw die als puzzelstukjes in elkaar passen, kreeg ze zo’n koud gevoel in haar maag. Ze wou er alles over weten. Ze had het vuur aan mama’s schenen kunnen leggen en haar met vragen bekogelen als ze niet tegelijk besefte dat er iets stouts aan het gevoel was. Dat het iets was dat je enkel met jezelf mocht delen.</p>
<p>De avondzon glijdt over zijn bruine haren. Een lichte weerspiegeling is te zien in haar ogen. Ze vraagt zich af wat hij van haar denkt. Zo hij haar mooi vinden? Aantrekkelijk. Zou zij bij hem ook zo’n speciale gevoelens losmaken. Knetterende sensaties die haar even ziek als opgewonden maken. Zou hij het erg vinden dat hij haar daarna mogelijks nooit meer ziet, als ze het hem zou vertellen, dat dit een uitzondering is. Zou hij weglopen als ze zegt dat ze nog nooit iets met een jongen heeft gedaan. Dat ze, hoewel sommige beschrijvingen heel gedetailleerd waren, eigenlijk niet wist wat ze moest aanvangen.<br>
‘Wil je me kussen?’, vraagt ze. Hij lacht. Ze voelt hem dichter bijkomen</p>
<p>Vader kuste haar ook soms, maar dat was op een andere manier, wist ze. Dat is hoe vader en dochter dat doen. Kort op de lippen of de wang. Dat is ook om liefde te tonen, zeker dat wel, maar een heel andere soort liefde. Niet de liefde waarover zo uitgebreid geschreven wordt. Als papa kuste, dan wist je dat het een goede tijd werd. Dan nam hij zijn dochters mee op een wandeling door aanpalende bossen. Dan speelden ze met stokken de Leeuw van Vlaanderen. En altijd was er discussie, want niemand wou de Fransen zijn. Die waren rot, door en door slechte mannen en erger dan dat, ze waren gedwongen te verliezen. Op avonden waarop de kookkunsten van mama hem echt bevielen, werd er ook gekust, dan werden er heldhaftige verhalen verteld en soms als vader zich echt door het vertelde liet meeslepen, haalde hij de Vlaamse Leeuw van de muur, zwaaide er mee en zong triomfantelijk de ‘Blauwvoet’. Een keer dacht ze zelfs een traan in zijn rechteroog te kunnen opmerken.</p>
<p>Net zoals op die momenten boezemt de voldane sfeer haar angst in. Terwijl ze zijn lippen over de hare voelt glijden, weet ze als geen ander wat geluk is en beseft ze ten volle hoe fragiel dat begrip is. Ze kan het daarom niet laten haar ogen onverwacht te openen, alsof ze een schim ziet, schrikt ze op van de angst.<br>
‘Wat is er’, vraagt hij.<br>
‘Straks is alles voorbij’, zegt ze.</p>
<p>Ze ziet de avonden weer voor zich. De avonden waarop de atmosfeer haar had verraden. Ze openbaarden zich in kalmte en hoewel ze zich grotendeels had afgeleerd om te genieten, kon ze het soms niet laten. Dan ademde ze diep in en lachte. Staarde met een vredige blik door het raam of naar haar huisgenoten, naar vader die weer eens de vrijheidsstrijder aan het uithangen was, mama die in stilte naar hem lachte en al haar zusjes die als slavinnen aan zijn verhaal gekluisterd waren. Dan gebeurde het. Er viel een woord, er was een geluid, een krantenartikel schoot hem te binnen en de hele boel stortte in. Soms zette hij ze dan alle zeven op een rij, billen ontbloot. Hij met die rietstok, die als waarschuwing naast de kachel, goed in het zicht, bewaard werd. En ze keken elkaar tussen het gekerm aan, allen even verbijsterd, even zoekend naar een uitleg voor dit plotse kwaad.<br>
Iedereen behalve Machteld. Machteld was een meesteres in het ondergaan. Geluidloos, emotieloos. Ze was uit een ander hout gesneden. Wanneer vaders bezieling over was, zette ze zich op een stoel zonder kermen en hervatte haar bezigheid alsof er niets aan de hand was. Het moge geen wonder wezen dat zij vaders favoriet was.</p>
<p>‘Wat bedoel je’, vraagt hij.<br>
‘Gewoon dit, alles’.<br>
‘We zullen afspreken, ik zal je niet negeren, we zien elkaar nog’, zegt hij.<br>
‘Dat is niet waar’, zegt ze.<br>
‘Je kan me vertrouwen, ik ben niet dat soort jongen, ik respecteer je’<br>
‘Er zal niks anders overblijven dan een herinnering, en herinneringen doen mij pijn, of ze nu goed of slecht zijn, herinneringen doen altijd pijn’, zegt ze, haar adem stokt, ze zegt beter niets meer. Straks rollen de tranen nog over haar wangen.<br>
‘Je bent het mooiste meisje dat ik ken’, zegt hij.<br>
Ze bloost opnieuw en duwt hem van zich weg. ‘Ik draag niet eens make-up’, zegt ze.<br>
Hij lacht alsof ze iets doms heeft gezegd.<br>
‘Wie ben je’, vraagt hij.<br>
‘Dat weet je beter niet’, zegt ze.</p>
<p>Ze is een kind dat haar vader met haat vult, dat is het enige wat ze weet. Machteld is het lievelingetje en zij staat aan de andere kant van het spectrum. Ze weet niet eens of er daar een term voor is. Ze weet gewoon dat haar vader, haar niet kan uitstaan. Dat zijn slagen bij haar net iets harder zijn. Dat ze meer op haar tenen moet trappelen dan een ander en dat het haar dan nog zelden lukt om dat rusteloos beest in hem slapende te houden. Als er iets buiten zijn weten kapotgaat en er niemand de schuld op zich neemt, wijst hij haar aan en straft haar, zonder gewetenswroeging, zelfs als het later uitkomt dat het helemaal niet haar fout is. ‘Sofie heeft de straf voor je op zich genomen’, zegt hij dan grinnikend, ‘dat is wat een goed zusje doet’<br>
Het komt nooit goed met dat kind, zegt hij vaak. Hij grijpt haar vast en zegt het. ‘Met jou komt het nooit goed’<br>
Soms zegt hij het zelfs als hij denkt dat ze aan het slapen is. Dan spits ze vanuit het bed haar oren en hoort vader het door de dunne muren van het huis tegen de anderen zeggen. ‘Met Sofie komt het nooit goed’ Op die momenten doet het meer pijn dan in haar gezicht.<br>
‘Het is niet onze fout’, voegt hij er soms aan toe, ‘ons treft geen schuld. De Franse communisten hebben haar gebruikt om mij te vernederen. Zo is het gewoon. Die rat van een archivaris zal zich doodgelachen hebben. Met ‘PH’ verdomme, ik heb er -en jullie mogen dit weten- serieus over getwijfeld om haar weg te doen, maar jullie moeder kreeg het niet over haar hart. Zo zijn vrouwen. Sentimenteel en achterbaks. Ze brengt ons ongeluk, ik zeg het’<br>
Dat is de enige vorm van uitleg die ze ooit kreeg. De archivaris schreef haar naam verkeerd op. Met PH en niet met de heerlijk Vlaamse F. Ze zal hem verraden, dat weet hij. Ze heeft het al gedaan, daar op dat papiertje in het archief. Jaren heeft hij gevochten om het te veranderen, maar hij stuitte telkens op moeilijke wettelijke constructies. Op een dag gaf hij het gewoon op en nestelde zich in zijn eigen wrok. Het was hoogverraad haar naam met PH te noteren. Een lerares had haar ooit een punt afgetrokken omdat ze haar naam verkeerd had opgeschreven. In het schoolregister staat het anders, zei ze, en het schoolregister, dat is officieel. De volgende dag stond vader in het bureau van de directeur en maakte daar zoveel amok dat de lerares tijdens haar verontschuldiging wit zag van de angst.</p>
<p>‘Maar hoe kan ik je ooit weer vinden als ik je naam niet weet’, de blik in zijn donkerblauwe ogen is voor zover ze er verstand van heeft, oprecht.<br>
‘Sommigen zijn niet gemaakt om gevonden te worden’, zegt ze.<br>
De jongen deinst wat achteruit. Hij is zichtbaar verward. Zij kijkt hem in de ogen. Een paar keer maakt hij aanstalten om iets te zeggen, maar weerhoudt zich er dan van.<br>
‘Heb ik je bang gemaakt’, vraagt ze.<br>
‘Nee’, zegt hij, ‘ik weet gewoon niet wat te zeggen’<br>
‘Als ik je mijn naam vertel, zul je dan beloven om mij op te zoeken, meer nog, om mij mee te nemen, om mij de wereld te tonen, te verzekeren dat alles goed komt, dat de pijn overgaat, dat de toekomst kleurijker is en een tv, wil je mij beloven dat we een tv zullen hebben waar ik te lang kan naar kijken, dat ik mij met dingen mag bezighouden ook al zijn ze onzinnig?’<br>
Opnieuw neemt een twijfel van de jongen meester. Hij begint een zin, haperend, struikelend over lettergrepen: ‘Ik…, Ik kan...’<br>
Ze onderbreekt hem. Legt haar hand op zijn mond. ‘Sorry,’ zegt ze ‘, ik had zoiets nooit mogen vragen, niemand behoort zo’n vraag te antwoorden’<br>
Nog voor hij iets kan antwoorden kust ze hem. De haren op zijn wang schuren lichtjes onder haar neus. Haar armen glijden over zijn rug. Zijn armen liggen op haar heup. Hij zou haar mogen doodknijpen, haar alle lucht ontnemen. Hier in een ruimte die niet van het leven zelf aanvoelt zou ze willen sterven.<br>
De kus stopt.<br>
‘Wie ben je?’, vraagt hij. Het is te laat om die vraag onbeantwoord te laten.<br>
‘Sophie’, zegt ze, ‘met PH’</p>
