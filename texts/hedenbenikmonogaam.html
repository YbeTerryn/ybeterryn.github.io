    <h1>Heden ben ik monogaam</h1>

    <p>De zaal staat vol, als een kudde varkens op weg naar het slachthuis staan we opeengehoopt en in elkaars bek te zweten. In tegenstelling tot slachtvlees staan we er vrijwillig. Rond ons hangt de geur van opgedroogd bier en ergens vooraan staat een dj helemaal los te gaan op zijn eigen uiterst middelmatige set. Dat moet je ze toch meegeven, die derderangs DJ’s, ze zorgen er altijd voor dat ten minste één iemand zich amuseert.</p>

    <p>Het is kwart na twaalf. Het moment is aangebroken waarop een man moet kiezen om zich te pletter te zuipen zodat hij nog een kans maakt om van het alles te genieten of om linea recta huiswaarts te keren. Sinds ik in het werkveld steeds meer met de gevolgen van alcohol geconfronteerd word, is die eerste optie onaantrekkelijker. Dubio palmt me in, zorgt ervoor dat de zaal vervaagt. De twee jonkies die mijn richting uit wandelen merk ik dan ook niet op alvorens ze mij aanspreken.</p>

    <p>“Hé”, zegt de linkse van het duo, “jij lijkt op Thor”<br>
    “Nee”, zegt de rechtse, “hij lijkt eerder op Chris Hemsworth”<br>
    “Eigenlijk”, zeg ik, “lijk ik het meest van al op Giacomo Casanova… de schrijver”, voeg ik er nog aan toe, maar de aandacht van het duo ben ik al kwijt, laat staan dat ik kan uitleggen dat Giacomo Casanova de grootste loser is waarvan ik ooit een boek heb gelezen.<br>
    “Allez”, zegt de linkse, “meneer vindt zichzelf een casanova”<br>
    “De schrijver”, herhaal ik, maar vind opnieuw geen gehoor.<br>
    “Hoe uit zich dat dan, dat casanova-schap?”, vraagt de rechtse.<br>
    “In hubris”, zeg ik.<br>
    “In wat?”, vragen ze, allebei in koor. Het schelle geluid dat de meiden samen produceren zou echter nooit in een repetitieruimte binnen mogen.</p>

    <p>“In het feit dat ik beroemd zal worden met een boek over vrouwen die ik nooit effectief geneukt heb”, probeer ik mijn opmerking op te helderen. Ze kijken elkaar verward aan.<br>
    “Zoals Giacomo Casanova zelf”, leg ik verder uit.<br>
    “Giacomo”, herhaalt de rechtse.<br>
    “Ik weet het”, zeg ik, “uiterst ongebruikelijke naam, behalve in Italië natuurlijk, daar was het zo’n gebruikelijke naam dat het ondertussen in onbruik is.”<br>
    “Dus die Giacomo was een Casanova?”, zegt de linkse.<br>
    “Uiteraard”, zeg ik, “zoals zijn vader”<br>
    “Wordt dat van vader op zoon doorgegeven, zoiets?”<br>
    “Zeker in die tijd”, zeg ik, “tegenwoordig kan het natuurlijk ook via de moeder, dan heette hij Giacomo Farussi, of beide, dan heette hij Giacomo Casanova-Farussi”<br>
    “Ik ben niet meer mee”, zegt de rechtse. De linkse klinkt instemmend.<br>
    “Ik weet het” zeg ik, “de moderniteit maakt alles moeilijker, en maar best ook, beeld je eens in hoe saai de wereld vroeger moet geweest zijn”<br>
    “Is jouw vader een Casanova?”, vraagt de linkse.<br>
    “Nee”, zeg ik, “Hij was een Terryn, een ongelofelijke rokkenjager, dat wel”, voeg ik er lachend aan toe.</p>

    <p>“Jij bent wel een rare”, zegt de rechtse.<br>
    “Weet je wat”, zegt de linkse. Ze brengt haar hoofd naar het oor van de rechtse en doet alsof ze fluistert, al verheft ze daarbij intentioneel haar stem, zodat ik kan horen wat ze zegt: “Ik vind dat wel geil zo’n speciale”. Na die opmerking kijken ze me allebei vragend aan.</p>

    <p>Even zie ik het voor me, hoe ik met ze beide meega, hoe de linkse in de hoek staat te strippen terwijl de rechtse mijn broek afdoet. Hoe ze beiden als slangen rond mijn lijf verstrengelen, hoe de overdaad aan bloot mijn brein verbrijzelt tot ik het verschil tussen de linkse en de rechtse niet meer weet. Gelukkig hoeven zo’n dingen niet.<br>
    Gelukkig ben ik monogaam!</p>

    <p>Even later, terwijl ik aan de toog pint vier bestel, merk ik een kleine blondine op. Terwijl ze haar drankje bestelt, kijkt ze slechts zijdelings de barman aan. Het intrigeert me. Ik sta op de toppen van mijn tenen om een glimp van haar gezicht op te vangen, maar ze houdt dat opzettelijk uit het zicht. Wanneer de barman een glas wijn voor haar op de toog zet, kan ze niet anders dan er even naar kijken, ze moet toch weten waar ze moet grijpen. Ze kijkt vluchtig, echter heb ik het gezien. Ze huilt.</p>

    <p>“Wat is er?”, vraag ik haar.<br>
    “Niets”, zegt ze.<br>
    “Maar je huilt”, zeg ik.<br>
    “Maar het zijn jouw zaken niet”, zegt ze.<br>
    “Dat klopt”, antwoord ik, “maar als je met iets zit, dan praat je er best over en tegen wie beter dan een complete vreemde, zo weet je zeker dat het aan niemand van je kennissen wordt doorverteld. Mensen vragen zich altijd af hoeveel vrienden je moet hebben, maar ze stellen zich nooit de vraag hoeveel vreemden ze nodig hebben”</p>

    <p>Mijn opzet slaagt en tussen de tranen verschijnt er een lach op haar gezicht.<br>
    “Het is goed hoor, je hoeft niks te vertellen”, verzeker ik verontschuldigend, “ik was gewoon geïnteresseerd in mijn hoedanigheid van psycholoog, noem het beroepsmisvorming”<br>
    Met een verontschuldigend gebaar maak ik me klaar om de andere kant uit te lopen, maar ze houdt me tegen.<br>
    “Zijn er dingen waarvan je vindt dat koppels ze voor elkaar moeten doen?”, vraagt ze.<br>
    “Hoe bedoel je?”<br>
    “Zo dingen die moeten voldaan zijn om een goede relatie te hebben”<br>
    “Ik weet het niet”, antwoord ik, “die vraag slaat natuurlijk op veel vlakken tegelijkertijd”<br>
    “Op seksueel vlak”, verduidelijkt ze.<br>
    “Hoe bedoel je? Of je moet meegaan in al de perversies van je partner?”<br>
    “Nee”, zegt ze, “maar wat met haar verlangens?”<br>
    “Wat is het verschil?”, vraag ik, “is niet elke verlangen pervers?”<br>
    “Ik weet het niet”<br>
    “Ik bedoel maar”, ga ik verder, “er zijn mannen die hun vrouw door drie stieren van mannen laten berijden terwijl ze zichzelf in een hoekje staan af te jassen, ik vind dat pervers, zijzelf vinden dat vast niet en wat kan ik ertegen hebben uiteindelijk, twee instemmende volwassenen, of ja in hun geval, vijf instemmende volwassenen. Misschien is pas iets pervers als je niemand vindt die het met je wil uitvoeren.”</p>

    <p>“Je denkt te ver”, zegt ze, “ik heb het echt over basiselementen van seks”<br>
    “Ik weet echt niet waar je naar toe wil”, zeg ik.<br>
    Ze zucht. Het is een zucht die aankondigt dat ze haar probleem zal openbaren, dat het voorzichtig errond huppelen zal ophouden, dat ze nu toch al zoveel gezegd heeft, dat ze het nu ook gewoon volledig kan zeggen.<br>
    “Mijn vriendje wil mij niet beffen”, zegt ze.<br>
    “Tja…”, zeg ik.<br>
    “Wat denk je daarvan?”<br>
    “Wil je weten wat ik echt denk? Het is niet proper, weet je wel”, waarschuw ik haar.<br>
    “Zeg het maar”, verzekert ze.<br>
    “Uw vriendje is niet hetero”, zeg ik.<br>
    “Is dat echt?”, vraagt ze.<br>
    “Ja”, zeg ik, “hij weet het vast gewoon zelf nog niet”</p>

    <p>Ik ben opgelucht dat ze de optie als aannemelijk beschouwt, want als ze had gezegd dat het absoluut niet kon, schoot er nog maar één andere mogelijkheid over en dat was dat hij haar niet echt graag zag.<br>
    “Zijn jullie al lang samen?”, vraag ik haar.<br>
    “Bijna vijf jaar”, zegt ze.<br>
    “En in al die tijd nooit…”<br>
    Ze schudt van niet: “Het was mijn eerste liefje, mijn eerste alles…” Een besef lijkt als een baksteen op haar geworpen. Haar ogen openen alsof ze een visioen heeft, alsof een vijf jaar aan verborgen verlangen zich traag onthult. Ze doet een stap naar voren en legt haar wijsvinger op mijn onderlip. Ze spreekt zacht, op een verleidelijke toon.<br>
    “Nog niemand”, fluistert ze. Ze pakt mijn hand vast en wrijft deze traag over haar kruis. Ik kan amper reageren. “Nog niemand heeft mij ooit daar gelikt”</p>

    <p>Even zie ik het voor me, hoe ze uitgestrekt op haar bed ligt, mijn hoofd tussen haar opspannende dijbenen. Ze kronkelt van genot. Een ongekende sensatie verovert haar lijf, terwijl ze ijlend en in één gedachte haar volledige vijfjarige relatie nietig verklaart.<br>
    Voor ze haar lippen tegen de mijne drukt duw ik haar van me af, gelukkig is ze helemaal niet zwaar. En gelukkig, gelukkig ben ik monogaam!</p>

    <p>In de eerste vier rijen van de dansende menigte staat een jonge vrouw. Ze heeft een kinderlijk schattig uitzicht, maar straalt tegelijkertijd een zekere volwassenheid uit; dat feit zou echter ook kunnen komen doordat ze als enige nog nuchter is. We kijken allebei naar de dj van het uur, pint vier is halverwege. Met twee armen in de lucht probeert de sfeermaker ons te overtuigen van zijn volgende overgang. <em>Too many DJ’s</em>, dat is nog eens een titel voor een werk, bedenk ik me.</p>

    <p>“Dat is toch de vuilbak van de muziek”, zegt de vrouw.<br>
    Ik knik instemmend.<br>
    “Ik vroeg ooit eens aan een DJ”, begin ik, “waarom alles altijd in vier vieren moet, zou het niet leuk zijn om eens van maatsoort te wisselen? En hij antwoordde dat hij niet van maatsoort kon wisselen omdat hij geen maten had.”<br>
    Ze lacht.</p>

    <p>Ik lach terug, haar ogen zijn een paradox. Op die intriges was ik jarenlang gefixeerd, een paar onschuldige ogen die een schuldige blik opwierpen. Een samensmelting tussen vroomheid en verlangen. Een jonkvrouw van passie omhuld in een harnas van preutsheid. Het was die tegenstelling tussen de rede en het instinct dat ik telkens weer achternaliep.</p>

    <p>Er zijn mannen die openlijk vallen op visnetpanty’s en decolletés, op hoge hakken en met maquillage besmeurde glimlachen. Op tattoos en leren kattenpakjes. Ze lopen de verbeelding van begeerte ongeremd achterna. Want er is niks zo geil als de vrouw in haar meest fantasierijke platvloersheid. Dan heb je de tegenbeweging, de naturalisten, zoals ik ze zou noemen. Mannen die elk streepje lipgloss, blush, mascara, oogschaduw, bronzer, eyeliner een streep te veel vinden. Die zich als een kikker bij de os opblazen tot een voorvechter van het vrouwenrecht. Die iedere vrouw tot model zouden kronen, zolang ze maar trouw blijft aan de natuur, aan wat haar in hun ogen vrouwelijk maakt. Want er is niks zo vrouwonvriendelijk als de schoonheidsindustrie. Er is niks zo geëmancipeerd als alle botox en implantaten kordaat te weren. Liefst laten ze zelfs het okselhaar langs hun bovenarm groeien en mijden ze shampoo. Verschillende aangekoekte slierten haar gehuld in een psychedelisch kleurrijke hoofdband, dat is pas opwindend.</p>

    <p>Ikzelf heb de extreme tegenstelling nooit begrepen. Als er een politiek spectrum werd opgericht ter ere van ‘de aantrekkelijkheid van de vrouwelijk gemaaktheid’, dan was ik een tjeef. Ik heb een afkeer van oorbellen, maar kan een ring waarderen. Wat mijn bloed altijd wat sneller heeft doen pompen, is de paradox. Het natuurlijk willen ogen aan de hand van onnatuurlijke middelen. Vrouwen die me werkelijk op stang joegen waren het boegbeeld van gereserveerde trots. Ze huppelden als onoverwonnen heldinnen rond. Hun ongure geheimen, zo straalden ze uit, zouden met hen mee op de brandstapel verbrand worden, zoals Jeanne d’Arc. Maar ze waren er wel, die ongure geheimen. Ondanks hun kuise uiterlijk brandden hun ogen van een fatalistische lust. Een begeerte die gepaard ging met mentale zelfkastijding. Het onmogelijke werd in hun blik mogelijk.</p>

    <p>Ze lacht.<br>
    Ik lach terug omdat ik in haar ogen diezelfde paradox vind.</p>

    <p>En even lijk ik gekatapulteerd naar een verloren tijd, naar een tijd waarin ik dat vleugje ondeugendheid achternaliep. Toen ik mezelf op de grond wierp voor die opening. Aangemoedigd door een scheurtje in dat preutse harnas, waar ik ooit een glimp van opving. Ik zocht ernaar, kruipend als een bedevaarder, tot mijn vel aan de kiezelstenen voor de Heilige maagd plakte. Ik waande mezelf een romanticus, omdat ik meer zocht dan een ander, omdat ik ondanks duidelijke obstakels doorzette, omdat papa geen opgever heeft opgevoed. De lijn tussen lust en obsessie heb ik nooit getrokken, die was, in functie van de misselijkmakende jacht, onbelangrijk. Slaafs, onder bewind van mijn eigen dwingeland ging ik tot haar uiterste.</p>

    <p>Even lijkt die paradoxale lach me te overtuigen dat ik terug moet, dat ik als een junkie de spuit weer in mijn ader moet brengen. Want dat is het, besef ik misschien wel meer dan ooit, een verslaving. Hoewel ik liters bier door mijn strot heb gegoten, moest ik in heel mijn leven slechts van één iets echt afkicken: Vrouwen. Niet omdat ik ze als een Giacomo Casanova met een paar slinkse woorden in mijn bed wist te toveren, maar omdat ik ze tot een goddelijke entiteit verhief. Een martelaar was ik voor hen, zonder dat een van hen dat verlangde.</p>

    <p>Zoals een verslaafde in de minuten voor een herval verleid wordt door een visioen van prachtige beloften, zie ik het allemaal voor me. Hoe ik een stortvloed aan speelse uitdrukkingen op haar loslaat en tegelijkertijd verloren loop in een eeuwig schaakduel tussen aantrekken en afstoten. Ik beeld me in hoe het na een ellenlange periode eindelijk lukt. Mijn lippen worden door de hare aangetrokken en ik zie hoe ik ten onder ga, telkens blijkt dat dit veeleer een droombeeld dan de werkelijkheid is. Maar gelukkig ben ik ouder geworden, gegroeid. Gelukkig heb ik de moed om op het rechte pad te blijven.</p>

    <p>Gelukkig ben ik monogaam!</p>

    <p>Dan krijg ik eindelijk het verlossende bericht. Het bericht dat als vervoerbewijs op de hogesnelheidstrein uit dit Gomorra geldt.<br>
    <em>Ik ben er x</em></p>

    <p>Aan de ingang vind ik haar, even uitgelaten als ik om ons wederzien.<br>
    “Hoe ging het concert?”, vraag ik haar.<br>
    “Goed”, zegt ze, “hoe gaat het hier?”</p>

    <p>Ik kijk even rond, achter mij zie ik twee studenten tongzoenen alsof ze het voor het eerst ontdekken. Aan mijn rechterzijde staat een jongen van amper negentien tegen een decoratieve zuil te kotsen. Als achtergrondmuziek speelt al voor de derde keer vanavond <em>Can’t Hold Us</em> van Macklemore.</p>

    <p>“Ik doe mezelf dit nooit meer aan”, zeg ik.<br>
    Ze lacht: “Wil je naar huis dan?”<br>
    “Hoe sneller, hoe liever”</p>

    <p>Ze pakt me bij de hand. Arm in arm lopen we de feestzaal uit.<br>
    “Als we thuis zijn”, vraag ik voorzichtig, “gaan we dan…”<br>
    “Wat?”, vraagt ze.<br>
    “Of we onmiddellijk gaan slapen, of we onszelf niet misschien eerst wat kunnen entertainen?”<br>
    “Vanavond niet”, zegt ze, “ik heb buikpijn”</p>

    <p>Eenmaal thuis kruipen we gezellig bij elkaar. Mijn hand ligt op haar buik. Zachtjes probeer ik haar krampjes weg te masseren en ondertussen kus ik haar wakke, warme voorhoofdje en ik ben gelukkig. Gelukkig monogaam.</p>

