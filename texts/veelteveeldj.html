
    <h1>Veel te veel D.J.</h1>
    <p>
        …Dauwe Job, De Backer Jaak, De Belder Jace, De Ceuster Jade, De Clercq Jelle, De Coninck Jenne, De Decker Jelte, De Groote Jeppe…
    </p>

    <p>
        Onder behendig vingerwerk vallen de dossiers naar voren. De duim fungeert als een steunpunt, terwijl vingers al tokkelend kaften omslaan. Wijsvinger, middelvinger, ringvinger en dan opnieuw de wijsvinger. Het geheel maakt een ritselend geluid. Een metronomisch getik dat de heer Haegeman altijd rust heeft verschaft. Al jaren vormt dat de achtergrondmuziek van zijn werk, als een hoop gezellige krekels die hem aanmoedigen door te gaan. Al kan zelfs het knusse geluid de heer Haegeman deze keer er niet van beletten steeds vluchtiger te werk te gaan.
    </p>

    <p>
        …De Keyser Jente, De Meyer Jerre, De Ridder Jesse, De Smedt Jette, De Vos Jessie, De Wachter Jef, De Wilde Jibbe, De Wit Jilles, De Wolf Jonas…
    </p>

    <p>
        Het is al jaren tanende, zijn precisie om documenten te zoeken. Op zijn hoogtepunt kon de heer Haegeman blindelings een document aanduiden met een foutmarge van slechts anderhalve centimeter aan dossiers. Echt waar, op een vrijdagavond werd hij er zelfs eens om gewed. De maandag erop bleef hij met enkele van de tooghangers na de werkuren in het archief om de stelling uit te testen. Om de opdracht te vermoeilijken hadden ze ook alle mogelijke indicaties afgeplakt. Nergens in de eenentwintig rijen aan kasten was nog een letter te zien; zelfs de tussenvellen die het begin van een volgende letter aankondigden, waren weggehaald. Dat alles kon de heer Haegeman niet beletten om zonder twijfel of haperingen naar de juiste sorteerder te wandelen. Eenmaal bij de verzameling dossiers aangekomen, legde hij zijn vinger op een enkele map. Een van de mannen kwam met een meetlat en nam anderhalve centimeter aan dossiers uit de kast. En wonderlijk waar: zeven van de acht keer zat het dossier in die stapel.
    </p>

    <p>
        …Deceuninck Jochen, Deckers Joep, Declerck Joeri, Decock Jolan, Delaere Joris, De Rover Judas, Didden Jano, Dierckx Jack, Dierckx Joep, Dierickx Jamy, Dijckmans Jari …
    </p>

    <p>
        De bliksemschicht van het archief, zo werd hij genoemd. Hij droeg de naam met trots en iedereen droeg hem op handen. Het mag ook niet verwonderen. Roversbeek had met meer dan dertigduizend inwoners recht op een tweede archivaris, maar omwille van de ongeziene snelheid waarmee Haegeman dossiers tevoorschijn toverde, kon de afspraakduur gehalveerd worden en hoefde het stadsbestuur nooit een tweede persoon tewerk te stellen. Ze sluisden het geld door naar wat ze zelf tot het grootste dorpsfeest van Vlaanderen kroonden. Sinds de eeuwwisseling, omwille van de opkomende digitalisering en toegenomen controle, besloot toenmalig burgemeester Vantomme zelfs om een vals werkcontract op te stellen, waarbij het loon werd gestort op de privérekening van een onbestaande persoon. Alles om de extravagante feesten door te kunnen laten gaan. In Roversbeek wordt de verkiezingsuitslag namelijk zo goed als altijd beslist op de Roverse Feesten. De fictieve collega van de heer Haegeman had het zevenkoppig stadsbestuur in een vlaag van geestigheid 'Judas De Rover' gedoopt. Zijn valse geboorteakte moet ergens in deze sorteerder zitten, daar is de heer Haegeman, terwijl de snelheid van zijn getokkel afneemt, zeker van. Het getokkel houdt zelfs even helemaal op wanneer een plots besef zich van hem meester maakt. Hij herinnert zich niet eens meer of hij het dossier van Judas De Rover al heeft omgeslagen. Op die manier gaat hij haar nooit terugvinden, weet hij.
    </p>

    <p>
        …Dirix Javi, D’Haese Jelle, D’Hondt Jelte, Dobbelaere Jenne, Dolfijn Jace, Dom Jelle, Doms Joas, Donck Jade, Donckers Jesse, Dons Jano…
    </p>

    <p>
        De vergankelijkheid van het geheugen is de reden waarom zijn voorganger er ooit gedwongen de brui aan gaf. Hij ziet de tranende ogen van de oude man nog voor zich. Een volledige rondleiding had hij die dag gekregen. Mijnheer de archivaris, van wie niemand zijn ware naam wist, had hem echt alles getoond. Van de zekeringskast tot de correcte stappen om de koffiefilter te vervangen. De introductie was ingepland als een overdracht van twee uur in de ochtend, maar besloeg uiteindelijk een volledige dag en werd enkel beëindigd omdat de jonge heer Haegeman, anderhalf uur na de verstreken diensturen, eindelijk de moed had verzameld om de spraakwaterval van de oude archivaris te onderbreken. Het was toen dat de archivaris zijn hand betekenisvol op een sorteerder sloeg en al zuchtend de ruimte nog een laatste keer overzag. Die tranen in zijn ogen kwamen er toen hij zei: ‘Het is mijn werk niet meer.’
    </p>

    <p>
        … Dons Jelte, Dooms Jibbe, Doorne Jara, Dorekens Jent, Doumen Joran, Dox Javy, Doyer Jibbe, Dols Joep…
    </p>

    <p>
        Dat de heer Haegeman ooit diezelfde passie voor het archief zou ontwikkelen, had hij nooit verwacht. Hij rondde zijn middelbaar af, haalde meer dan gemiddelde punten, maar geld voor de universiteit was er thuis niet. Toen hij na de laatste schooldag thuiskwam, lag er een krantenknipsel op tafel. Stad Roversbeek zoekt nieuwe archivaris: Geletterdheid vereist. Twee weken later stond hij met gesmeerde boterhammen klaar voor zijn eerste werkdag. Hij vermoedt dat al tijdens de befaamde rondleiding zijn toewijding voor het vak ontkiemde en dat dit te wijten was aan mijnheer de archivaris.<br>
        ‘De manier van archiveren in Roversbeek is uniek’, verkondigde de oude man trots, ‘er wordt nergens in Vlaanderen op deze manier gerangschikt. De volkslegende gaat dat toen Napoleon zijn intrede deed en het indexeren van de bevolking verplichtte, de pastoor van Roversgem — geboren nationalist en flamingant avant la lettre — zijn volk opperde om het op zo’n manier te doen dat het de troepen van de Corsicaanse veldheer in de war zou brengen. En effectief, zo luidt het verhaal, was de tiran al verbannen naar Sint-Helena alvorens het woonregister van Roversbeek volledig uitgediept was.’<br>
        De heer Haegeman had het verhaal enthousiast knikkend aangehoord, hoewel hij zijn twijfels had over de inhoud. Hoe dan ook zit de oplossing best vernuft in elkaar. Een buitenstaander zou erin verdwalen, maar wie de sleutel heeft, vindt alles terug. Al geldt dat natuurlijk voor ieder raadsel ooit. In Roversbeek wordt er alfabetisch gerangschikt op volgorde van de eerste letter van de achternaam, tot daartoe niets speciaals, maar daarna wordt er echter overgeschakeld naar de eerste letter van de voornaam: Louis Aalbrechts zal bijgevolg dus na Joke Aerts komen. De achternamen starten met dezelfde letter, maar de J komt voor de L. Als die twee letters nog steeds gelijk zijn, wordt er weer overgeschakeld naar de tweede letter van de achternaam, daarna de tweede letter van de voornaam, en zo wordt er verder tussen de voor- en achternaam gesprongen tot er een sluitend verschil is.
    </p>

    <p>
        …Du Mong Jurre, Dupont Julia …
    </p>

    <p>
        Bij Julia Dupont valt het laatste mapje om. Tik. Hij vloekt. Dit is nieuw. Hij heeft nog nooit een volledige sorteerder doorlopen zonder de juiste map te vinden. En dat was nog zoiets: de juiste map, wat zou daar ook weer op moeten staan? Het is dan dat hij het pas volledig beseft. Hij weet het niet meer. Hij is gewoon de naam vergeten. Met een krachtige stoot duwt hij alle omgevallen dossiers terug recht. ‘Opnieuw’, denkt hij, ‘als ik de naam zie, dan zal het vast wel weer te binnenschieten.’ Hij kan toch onmogelijk terugkeren en nog eens naar de naam vragen? Dat is gezichtsverlies; dat heeft hij nog nooit meegemaakt. Wat zou dat van hem maken, behalve vervangbaar?
    </p>

    <p>
        … Dauwe Job, De Backer Jaak, De Belder Jace, De Ceuster Jade, De Clercq Jelle…
    </p>

    <p>
        Hij moet en zal de naam terugvinden. In heel zijn loopbaan heeft de heer Haegeman slechts één fout gemaakt, een die voor de nodige problemen heeft gezorgd, maar toch: slechts één enkele fout en dat was dan nog niet eens als archivaris. Nee, dat was toen de zoon van Miranda van het onthaal met zijn Ford Focus tegen een boom was geknald in de Stationsstraat. Een week bad Miranda naast de bliepende ademhalingsmachines op een goede afloop. Het mocht niet baten. Roversbeek was een lange week in gezamenlijke rouwsfeer. Op de begrafenis was zelfs de kerk te klein voor al het volk, waardoor het merendeel van buitenaf moest volgen. Uit sympathie beval de priester om de dienst met de deuren open voort te zetten. Miranda was geliefd: een betrouwbare ambtenaar, fervente leesmama op de plaatselijke school en vrijwilligster bij het opvangtehuis voor arme kindjes. Haar man was in het jaar '71 gestorven, ook bij een auto-accident werd er gezegd, en sindsdien had ze de leegte gevuld met alles wat goed was voor de buurt. Dat jaar openden de Roverse feesten op nadrukkelijk verzoek van de schepen van cultuur met een minuut stilte.
    </p>

    <p>
        …De Coninck Jenne, De Decker Jelte, De Groote Jeppe…
    </p>

    <p>
        Iedereen gunde Miranda een rouwperiode en niemand wou dat een vrouw die alles wat haar dierbaar was weggerukt zag, ook nog eens haar baan moest verliezen. Er werd met alle stadsmedewerkers beslist om haar werkuren in te vullen tot ze terug was. Het was een ongelukkig toeval dat de heer Haegeman aan de balie zat toen de zevende dochter van burgemeester Loosveldt geboren was. Hij stormde opgetogen het stadhuis binnen alsof het zijn eerste was om de geboorteakte op te stellen. En het was een nog ongelukkiger toeval dat de vulpen waarmee Jan Loosveldt de naam wilde noteren net leeg was. De heer Haegeman wist niet waar hij een nieuwe vulpen vandaan moest halen. Als het niet in het archief was, wist hij het niet te zijn. Het is toen dat hij een voorstel opperde waar hij nu met rillingen aan terugdenkt.<br>
        ‘Vertel mij de naam, ik zal hem later, als ik een pen heb gevonden, noteren. Dan kun jij terug naar de heuglijke stemming die bij een nieuw leven hoort’, had de heer Haegeman gezegd. En zo geschiedde het. Alleen had hij een fout gemaakt. Hij had Sophie genoteerd, met 'PH'.
    </p>

    <p>
        …De Keyser Jente, De Meyer Jerre, De Ridder Jesse, De Smedt Jette, De Vos Jessie…
    </p>

    <p>
        Dit alles gebeurde tijdens de jaren 80 en het was toen dat Roversbeek overspoeld werd door Italianen die vacatures in de mijnbouw vulden. Mede door de gezellige bekrompenheid van zijn inwoners en de inherente angst van iedere Vlaming voor alles wat een Romaanse taal spreekt, was het een gloednieuwe extreemrechtse partij gelukt om de plaatselijke verkiezingen in Roversbeek te winnen. De PVR, met voorzitter Jan Loosveldt, werd zo de eerste partij die slechts vier jaar na oprichting een meerderheid behaalde. Zelfs herhaaldelijke beschuldigingen van collaboratie en neonazisme aan het adres van rijkeluiszoon Jan Loosveldt konden niet verhinderen dat de PVR een monsterscore van 49 procent behaalde. Op die manier veroverden ze genoeg zetels om het volledige stadsbestuur in handen te nemen. Iets wat in Roversbeek geleden was van de jaren 20, toen de jarenlange alleenheerschappij van de katholieken voor het eerst gebroken werd door de liberalen.<br>
        Dat de naam van zijn dochter een Franse spelling had, was voor de nationalistische Jan Loosveldt een schandvlek op zijn imago, een blamage, een verraad van ideologie. En hoewel de voorzitter van de PVR op dat moment mogelijk de machtigste man in de geschiedenis van Roversbeek was, moet een naamsverandering via justitie aangevraagd worden, iets wat ver buiten zijn bevoegdheid lag. Het betrof een procedure die jaren kon aanslepen en de heer Haegeman weet niet of het hem ooit effectief gelukt is de verandering erdoor te krijgen. Wel weet hij dat toen Jan Loosveldt een dag later aan de balie stond en de identiteitspapieren van zijn dochter in ontvangst nam — hij had barstende koppijn van de avond ervoor — hij zijn vuist in de ruit van de balie plantte en voor de hele inkomhal schreeuwde dat hij die van dwaasheid geslagen rat van een archivaris op de marktplaats zou kruisigen.
    </p>

    <p>
        …De Wachter Jef, De Wilde Jibbe, De Wit Jilles, De Wolf Jonas…
    </p>

    <p>
        Tot zulke middeleeuwse strafmethoden kwam het uiteraard niet. Wel liet burgemeester Loosveldt onmiddellijk een procedure opstarten voor het ontslag van de heer Haegeman. Hij verweet hem openlijk een 'Leliaart' te zijn en liet bij de lokale recherche een onderzoek starten op verdenking van extremistische communistische sympathieën. Het verzoek werd door de korpschef, drinkebroer van de bliksemschicht van het archief, nooit serieus onderzocht. Na een week afwezigheid mocht de heer Haegeman zijn functie in de kelder van het stadhuis hernemen wegens gemeentewijd protest. Sinds een nieuwe archivaris was aangesteld uit de achterban van de PVR, duurde een bezoek aan het stadhuis vier keer zo lang. De plaatsvervanger zou op zijn sterfbed zelfs verkondigen dat die week in het archief van Roversbeek de meest slopende week van zijn leven was geweest en dat hij absoluut niet kon geloven dat er ergens op de wereld een even onmogelijk, ingewikkeld archief zou bestaan. <br> 
        De volgende verkiezingen verloor de PVR meer dan de helft van hun schielijk gewonnen zetels en er werd tijdens de stadsfeesten van dat jaar gefluisterd dat de onrechtvaardige behandeling van volkslieveling Haegeman een van de aanleidingen was.
    </p>

    <p>
        …Deceuninck Jochen, Deckers Joep, Declerck Joeri, Decock Jolan, Delaere Joris…
    </p>

    <p>
        Het gefocust omslaan van de mappen houdt abrupt op wanneer de heer Haegeman een hand op zijn bovenarm voelt. De greep is hard en schrikt hem af.<br>
        ‘Hier bent u’, zegt een struis uitziende vrouwelijke figuur, ‘je hebt ons weer aardig doen schrikken, nietwaar, Roger?’<br>
        De heer Haegeman inspecteert de vrouw verward. Ze draagt een volledig wit uniform dat met enkele rode lijnen is afgewerkt.<br>
        ‘Je weet toch dat je hier niet binnen mag, Roger?’, zegt ze streng en ze grijpt zijn oude lichaam vast door haar hand op zijn rug te leggen. ‘Kom’, zegt ze, ‘we brengen je weer naar je kamer.’<br>
        De heer Haegeman protesteert. Hij moet het dossier van de vrouw nog vinden. Ze kunnen hem nu toch niet midden in zijn werk meenemen. Hij, de bliksemschicht van het archief, verdomme! Dat ze hem al vervangen nog voor hij een fout heeft gemaakt, dat vindt hij ronduit schandalig. Hij zou de naam wel herkennen, hij zou het dossier wel vinden, dat wist hij zeker. Dat ze hem afstraffen op traagheid, op een nog niet voltrokken vergeetachtigheid. Mensonterend is het, dunkpolitiepraktijken, puur stalinisme! Met al zijn kracht probeert hij zich pruttelend van de dame los te rukken, maar ze laat haar greep niet los.<br>
        ‘Nu niet moeilijk doen, Roger’, zegt de vrouw, ‘iedereen is al op de kamer. We gaan voor jou echt geen uitzonderingen maken hoor.’<br>
        Het doet hem verdriet dat een dame zich van hem meester maakt. Hij voelt zich oud. Nog een keer spant hij zijn spieren om aan deze onwaardige behandeling te ontsnappen, maar het baat niet. Sneller dan hij ooit had durven dromen, is zijn kracht op. Hij heeft geen andere keus dan onderdanig begeleid te worden. De dame brengt hem naar een kleine kamer, waarvan hij het gevoel heeft dat hij er al eerder is geweest. Ze legt hem op bed en legt een afstandsbediening met een grote rode knop in zijn handen.<br>
        ‘Voor als er iets is’, lacht de dame, ‘je weet toch wel nog hoe dit werkt?’<br>
        De heer Haegeman antwoordt niet.<br>
        ‘Ja toch, Roger weet dat nog’, zegt ze terwijl ze in zijn kaken knijpt alsof hij een kind van drie is.<br>
        ‘Je hebt de stagiair behoorlijk doen schrikken hoor, vandaag’, zegt ze streng. De heer Haegeman kan uit haar blik niet opmaken of ze hem iets verwijt.<br>
        Nadat ze het deken waarin zijn lichaam stevig ingewikkeld is nog eens goedlegt, verdwijnt ze uit de kamer. Ze doet de deur dicht, maar de heer Haegeman hoort nog wat er gezegd wordt: ‘Als Rogerke verdwenen is, vind je hem bijna altijd terug in de opbergruimte, snuisterend in de oude kranten die we voor de papier-machénamiddagen bewaren.’<br>
        ‘Mijn excuses, ik was echt even in paniek’, hoort hij een schellere vrouwenstem zeggen.<br>
        ‘Geen probleem’, antwoordt de dame, ‘je kon dit ook niet weten. Daarbij had het sowieso niet mogen gebeuren, want we hebben hier speciaal voor Rogerke de regel ingevoerd dat de opbergruimte op slot moet. Het is volgens mij Jonas van IT die het steeds weer vergeet.’<br>
        De heer Haegeman zweet angstig terwijl hij zich ongemakkelijk probeert te verleggen in de lakens die hem de adem benemen. Hij voelt zich bevangen, als een mummie opgerold. Het laatste wat hij hoort, is een slot dat wordt omgedraaid. Klik.
    </p>
